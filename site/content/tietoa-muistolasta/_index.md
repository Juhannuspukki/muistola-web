---
banner: img/tietoaMuistolasta.jpg
title: Tietoa Muistolan tiloista ja toimintamenetelmistä
metatitle: Tietoa Muistolasta - Muistola - Kuntouttavaa päivätoimintaa & perhehoitoa Tampereella
---

## Oikean kodin tilat kauniissa maalaismaisemissa ja ammattitaitoinen hoitaja

## Tilat

Muistola on Koskisen perheen oma koti, jossa ei ole laitoismaisuuden häiväkään.  Sijainti Tampereen Teiskon Viitapohjassa puolestaan tarjoaa maaseudun rauhaa ja raikkautta. Vanhan ajan tunnelmaa henkivät tilat ovat uudet, esteettömät, turvalliset ja tilavat. Aidon kodin miljöö vie ajatukset mukaviin muistoihin ja yhdessäoloon sekä aktivoivat monenlaiseen tekemiseen ja liikkumiseen. Kesken päivän on myös mahdollista päästä lepäämään erilliseen makuutilaan. Vanhat esineet ovat näkyvästi esillä Muistolan tiloissa ja ne ovat myös yleisesti käytössä ja kosketeltavissa. Halukkailla on myös mahdollisuus päästä pihapiirissä sijaitsevalle verstaalle, ja tarjolla on muutenkin paljon kiinnostavia asioita niin miehille kuin naisillekin. Suuri ja rauhallinen piha tarjoaa tilaa liikkumiseen ja ulkoilmasta nauttimiseen. Pihapiiristä löytyy myös 500 metriä pitkä metsäpolku nuotiopaikkoineen.

## Vastuuhenkilö

Muistolassa on aina vastassa sama tuttu hoitaja, Katri Koskinen. Katri on laillistettu sosiaali- ja terveydenhuollon ammattilainen, jolla on sosiaali- ja terveysalan perustutkinto. Katri on myös muistiasiantuntija sekä kinestetiikan osaaja. Lisäksi Katri on perehtynyt toimintakyvyn arviointiin, ja hänellä on pätevyys suorittaa CERAD-testejä. Aiemmalta koulutukseltaan Katri on diplomi-insinööri, joka huomasi pitävänsä ihmisistä tekniikkaa enemmän.

## Toimintaperiaate

Muistola tarjoaa iloa, elämyksiä, monipuolisia aktiviteetteja sekä osallisuuden tunteen tutussa ja turvallisessa ryhmässä. Kuntouttava toiminta kuuluu kaikkeen Muistolan tekemiseen.<br><br>
Toimintamme on ammattimaista ja tavoitteellista, ja se toteutetaan yksilöllisesti pienryhmissä. Paikalla on aina tuttu hoitaja, ja palveluajat ovat joustavat. Paljon muistelua sekä fyysisiä ja kognitiivisia aktiviteetteja (mm. lihaskunto- ja tasapainoharjoituksia, muistiharjoituksia sekä aivojumppaliikkeitä) sisältävä toimintatapa sopii monenkuntoisille asiakkaille ja tekee kaikista tasavertaisia osallistujia. Samalla luodaan mahdollisuus vertaistukeen ja uusiin ystävyyssuhteisiin.<br><br>
Muistolassa huomioimme jokaisen asiakkaan omana ainutlaatuisena  itsenään ja kaikki tulevat kuulluksi tasavertaisina yksilöinä.  Ammattitaitoinen hoitaja saa ikäihmiset osallistumaan ja innostumaan  sekä kokemaan itsensä tarpeellisiksi ja arvostetuiksi. Palvelun  tavoitteena on tukea toimintakykyä, elämänlaatua, ikäihmisten kotona asumista ja omaishoitajien jaksamista.<br><br>
Tarvittaessa kannustamme ja ohjaamme asiakkaita omatoimisuuteen, ja kaiken saa tehdä omaan luontaiseen tahtiinsa. Avustustilanteissa noudatamme kinestetiikan oppeja ihmisten luonnollisista liikkumismalleista, niin että  ihminen kokee itsensä aktiiviseksi osallistujaksi.<br><br>
Fyysisen toimintakyvyn lisäksi yhtä tärkeässä osassa ovat psyykkisten, kognitiivisten ja sosiaalisten kykyjen tukeminen. Yksi Muistolan pääperiaatteista on myönteinen muistelu. Muistelun on todettu vahvistavan itsetuntoa, lisäävän ihmisen ainutlaatuisuuden tunnetta sekä vaikuttavan myönteisesti jopa masennustiloihin. Muistelu lisää  muistisairaiden kommunikointia ja antaa heille mahdollisuuden olla tasavertaisia osallistujia.<br><br>
Kuntouttavalla toimintatavalla pyritään saavuttamaan ja ylläpitämään toimintakyky, jolla selviää mahdollisimman itsenäisesti omassa ympäristössään sekä sosiaalisissa kontakteissa. Tutkitusti jo pelkkä kotoa lähteminen lisää ikäihmisten elämänlaatua ja toimintakykyä. Kuntoutuksen myönteiset vaikutukset ovat suurimmillaan, kun tavoitteellinen ja mielekäs toiminta on yhdistetty tuttuun ryhmään ja miellyttävään paikkaan.

## Arvot

Muistolassa iäkäs ihminen on aina, omien voimavarojensa mukaisesti,  osallistuja ja toimija, jolla on omat tavoitteet, kiinnostuksen kohteet  ja toimintatavat.<br><br>
Näemme vanhuuden mahdollisuutena, joka voi merkitä kasvua ja kehitystä. Ikääntyminen on kiinteässä suhteessa historiaan, elämänkulkuun, kulttuuriin ja yhteiskuntaan. Jokaisen asiakkaan elämänhistorian tunteminen, ihmisen omien voimavarojen ja kiinnostuksen kohteiden löytäminen ja niiden hyödyntäminen ovat avainasemassa kaikessa toiminnassa. Pääpaino on jäljellä olevan toimintakyvyn ja voimavarojen tukemisessa, hyödyntämisessä ja vaalimisessa – ei menetettyjen kykyjen esiin tuomisessa ja korostamisessa.<br><br>
Muistolassa suhtaudumme ikäihmisiin aina arvostaen, ja he voivat kokea olevansa tasavertaisia sairauksistaan ja rajoitteistaan huolimatta. Toiminnan kehittämisessä ja päätöksenteossa huomioidaan asiakkaiden omat mielipiteet.<br><br>
Muistolan toimintatavat ja arvot pohjautuvat mm. Muistiliiton hyvän hoidon kriteeristöön sekä sosiaali- ja terveysministeriön laatusuositukseen hyvän ikääntymisen turvaamiseksi ja palvelujen parantamiseksi.

## Historia

Muistola on toiminut vuodesta 2013. Ensimmäiset viisi vuotta toiminta oli osavuorokautista perhehoitoa. Nykyään Muistola on myös Aluehallintoviranomaisen rekisteröimä ikäihmisten palvelu sekä palvelusetelituottaja.
