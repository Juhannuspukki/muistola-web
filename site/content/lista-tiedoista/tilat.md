---
title: Tilat
banner: /img/tupakuvat_uudet_2021.jpg
hiddenondesktop: false
rank: 2
---
Muistola on Koskisen perheen pihapiiristä löytyvä tunnelmallinen ja kodikas rakennus, jossa ei ole laitosmaisuuden häivääkään. 

Sijainti Tampereen Teiskon Pohtolassa tarjoaa maaseudun rauhaa ja raikkautta. Vanhan ajan tunnelmaa henkivät tilat ovat esteettömät, turvalliset ja tilavat. Aidon kodin miljöö vie ajatukset mukaviin muistoihin ja yhdessäoloon sekä aktivoivat monenlaiseen tekemiseen ja liikkumiseen. Vanhat esineet ovat näkyvästi esillä Muistolan tiloissa, ja ne ovat myös yleisesti käytössä ja kosketeltavissa. 

Kesken päivän on mahdollista levätä erillisessä makuutilassa. Halukkailla on lisäksi mahdollisuus päästä pihapiirissä sijaitsevalle verstaalle, ja tarjolla on muutenkin paljon kiinnostavia asioita niin miehille kuin naisillekin. 

Suuri ja rauhallinen piha tarjoaa tilaa liikkumiseen sekä ulkoilmasta ja luonnosta nauttimiseen. Pihapiiristä löytyy 500 metriä pitkä metsäreitti sekä esteetön elämyspolku nuotiopaikkoineen.

Muistola ei olisi Muistola ilman vanhoja esineitä ja huonekaluja sekä tiloja, jotka muistuttavat vanhan ajan tupaa. Tärkeintä on kuitenkin aito halu auttaa ikäihmisiä, osaaminen kohdata erilaisia ihmisiä sekä taito tarjota mielekästä ja kiinnostavaa tekemistä koko ryhmälle.
