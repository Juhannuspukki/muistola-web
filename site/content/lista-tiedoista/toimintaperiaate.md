---
title: Toimintaperiaate
banner: img/Aivojumppa.jpg
hiddenondesktop: true
rank: 4
---
Muistola tarjoaa iloa, elämyksiä, monipuolisia aktiviteetteja sekä osallisuuden tunteen tutussa ja turvallisessa pienryhmässä. Kuntouttava toiminta kuuluu kaikkeen Muistolan tekemiseen.

Toimintamme on ammattimaista, tavoitteellista ja yksilöllistä. Paikalla on aina tuttu hoitaja, ja palveluajat ovat joustavat. Paljon muistelua sisältävä toimintatapa sopii monenkuntoisille asiakkaille ja tekee kaikista tasavertaisia osallistujia. Samalla luodaan mahdollisuus vertaistukeen ja uusiin ystävyyssuhteisiin.

Muistolassa huomioimme jokaisen asiakkaan omana ainutlaatuisena  itsenään ja kaikki tulevat kuulluksi tasavertaisina yksilöinä.  Ammattitaitoinen hoitaja saa ikäihmiset osallistumaan ja innostumaan  sekä kokemaan itsensä tarpeellisiksi ja arvostetuiksi. Palvelun  tavoitteena on tukea toimintakykyä, elämänlaatua, ikäihmisten kotona asumista ja omaishoitajien jaksamista.

Tarvittaessa kannustamme ja ohjaamme asiakkaita omatoimisuuteen, ja kaiken saa tehdä omaan luontaiseen tahtiinsa. Avustustilanteissa noudatamme kinestetiikan oppeja ihmisten luonnollisista liikkumismalleista, niin että  ihminen kokee itsensä aktiiviseksi osallistujaksi. Tarjolla on säännöllisesti kuntoutusta tukevia fyysisiä ja kognitiivisia aktiviteetteja, kuten lihaskunto-, tasapaino- ja muistiharjoituksia sekä aivojumppaliikkeitä. Fyysisen ja kognitiivisen toimintakyvyn lisäksi tärkeässä osassa ovat psyykkisen ja sosiaalisen toimintakyvyn tukeminen.

Yksi Muistolan pääperiaatteista on myönteinen muistelu. Muistelun on todettu vahvistavan itsetuntoa, lisäävän ihmisen ainutlaatuisuuden tunnetta sekä vaikuttavan myönteisesti jopa masennustiloihin. Muistelu lisää  muistisairaiden kommunikointia ja antaa heille mahdollisuuden olla tasavertaisia osallistujia. Muistelu myös jäsentää omaa elämää ja identiteettiä. 

Kuntouttavalla toimintatavalla pyritään saavuttamaan ja ylläpitämään toimintakyky, jolla selviää mahdollisimman itsenäisesti omassa ympäristössään sekä sosiaalisissa kontakteissa. Tutkitusti jo pelkkä kotoa lähteminen lisää ikäihmisten elämänlaatua ja toimintakykyä.  Myönteiset vaikutukset ovat suurimmillaan, kun tavoitteellinen ja mielekäs toiminta on yhdistetty tuttuun ryhmään ja miellyttävään ympäristöön.
